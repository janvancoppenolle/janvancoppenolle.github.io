---
layout: article
title: "MARTIN GORE – Mandrill (Mute)"
---

Amper twee weken nadat Depeche Mode (eindelijk!) opgenomen werd in de Rock & Roll Hall of Fame kondigt Martin Gore met single Mandrill een nieuwe ep aan.


Gore bracht al eerder solo-werk uit, zoals de Counterfeit ep (1989) en het album Counterfeit² (2003) met cover-versies. De nieuwe ep gaat verder op de instrumentale elektronica van MG (2015) en Ssss (2012) die hij als VGMG met DM-oudgediende Vince Clarke maakte.

Volgens Martin Gore zelf klonk de eerste track die hij schreef voor de ep eerder “primair” dan “menselijk”. Dat nummer doopte hij Howler (brulaap) en zo vond hij het thema.

De man moet ongetwijfeld een collectie modulaire en vintage synths hebben waarbij de controlekamer van een Russische kernonderzeeër speelgoed lijkt. Mandrill is filmisch, industrieel en een pak harder dan de geluidstapijten op MG, maar herkenbaar als de meest duistere kant van Depeche Mode.

The Third Chimpanzee zal op 29 januari 2021 via Mute verschijnen.