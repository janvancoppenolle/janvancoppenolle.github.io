---
layout: article
title: "IT IT ANITA – Cucaracha (Vicious Circle Records)"
---

Cucaracha. Het doet ons onmiddellijk aan de rebelse onruststokers denken in Oggy & The Cockroaches. “I’m the cucaracha – You can’t get rid of me”

IT IT ANITA uit Luik heeft de laatste jaren een stevige live reputatie opgebouwd. Op 5 maart 2021 verschijnt hun tweede langspeler Sauvé op Vicious Circle Records. Fans van IDLES en The Guru Guru zullen die zeker smaken. Mannen met mutsen, baarden en gitaren.

Behalve een knipoog naar de fruitteelt in de promovideo, is er in de 2 minuten en 18 seconden weinig nuancering te vinden tegenover de vuisten die keihard uit de rechtse hoek de lucht in gaan. “Crush me, try, again – My hard shell is made of pain.”

Niet klein te krijgen dus. Een strijdlied waarmee evenwel niet enkel de onderdrukte en de moegetergde luidkeels zal meebrullen. Cucaracha is waar, in tijden van virale festivalitis, spontaan de circle mosh uitbreekt. In je kot is dat raar. Maar laat dat je niet tegenhouden.