---
layout: article
title: "LOST UNDER HEAVEN – Goin’ Broke for Christmas (LUH.international)"
---

Ellery James Roberts – “Twee jaar geleden, toen we langs de ‘achterstegen’ liepen om de uitgestrekte wintermarkten van Manchester te vermijden, grapte Ebony (Hoorn) een beetje beteuterd, ‘We gaan echt blut met kerst dit jaar.’ Als je regelmatig op de rand van het bankroet balanceert, word je dat in tijd van kerstinkopen pijnlijk duidelijk. Eigenlijk zagen we er wel de humor van in dat dit wel eens de titel van een eerder satirisch kerstlied kon worden.”

Een kerstsingle in de hitlijsten zou, ironisch genoeg, zeker financiële zekerheid met zich meebrengen. Met een stevige dosis satire in het hoofd, kroop Ellery dan toch achter de piano.


Ellery – “De melodie en het refrein kwamen makkelijk, maar ik worstelde met het schrijven van de rest van de tekst (…) ik raakte niet verder dan wat dubieuze humor. Mijn hart lag er duidelijk niet in, dus beslisten we het in de kast te stoppen voor later.”

We spoelen een jaar vooruit. Eind september 2020 spoorde Ebony haar partner opnieuw aan. Dat het nummer in dit vreemde kutjaar echt wel past. Ellery werkte de song af zonder de satire, zelfs een paar kerst-clichés werden niet geschuwd. Toch plakt de eerlijke tekst niet van de zeemzoete stroop.

We’re goin’ broke for Christmas.
I want to buy you the finest things
but all I have is this Song
of all this Worlds Beauty
and the Shit I’ve done wrong

Ellery – “Uiteraard zijn er een paar korrels zout overgebleven om te vermijden dat je uitglijdt op de smeltende sneeuw van sentimentaliteit…”

Goin’ Broke For Christmas heeft een trieste ondertoon, zeker gezien de cultuursector actueel deel lijkt te zijn geworden van een verhaal van Charles Dickens. Het is tegelijk ook het mooiste en meest opbeurende kerstlied dat we zonder schaamte zullen meezingen.