---
layout: article
title: "KOOKABURRA – Dry Eyes / White Mice (Resurrection Records USA, Gazer Tapes & Wagonmaniac Music)"
---

Kookaburra is een wild garagerockkwartet uit Antwerpen. Omdat we alles doen voor de wetenschap, leggen we hun verse langspeler Dry Eyes / White Mice ter dissectie op de draaitafel. Die werd opgenomen en gemixt door Thomas Valkiers in de Hightime Studio en gemasterd door Laurens Grossen (MotorMusic). De introductie van dit werk bestaat uit de garagepunkgekte van singles Dacelo Novaguinea en Thermodynamics waarvan je onze diagnose reeds eerder kon consulteren.


Pigs On Coke trollt even met ons, kunnen we hier een knipoog naar de aanzet van I Wanna Be Your Dog van The Stooges horen? Maar als we denken dat het tempo naar beneden gaat, zitten we mis. Het blijft beestachtig goed vooruit gaan.

Met wijd opengesperde pupillen mindert Dimi Dinosaur ook maar weinig gas. Het lijkt alsof The Fintstone-Ramones met de Wayback via de achterdeur een studentenfeestje in ‘Swinging Londen’ anno 1967 binnen tuimelen.

Na het manische gitaargesoleer in het jengelende Maybe Fish Dad zijn we aan de helft van de voorstelling. Ondertussen is er een vrolijke familie van Australische vogelsoorten, witte laboratorium-muizen, varkens op cocaïne, een dinosaurus en een culinair soort vis voorbij gesjeesd op rolschaatsen. Circus-gekte waar we graag ter appreciatie de bulderlach voor bovenhalen.

We nemen de scalpel ter hand voor de tweede autopsie-ronde. Hikikomori is een variatie op het stramien van Pigs On Coke. Neen, dit is niet de ballad van het album over zelfisolatie die ingezet wordt. En dan katapulteert het instrumentale Ra-ra-raristan Mr. Peabody & Sherman in een onvoorziene wending naar de The Twilight Zone. De aandacht wordt vastgehouden, een goede zet in de volgorde van de nummers!


Eddy In Space klinkt als Fence (de band) in een gastrol op de set van Lava. Met Wendy Van Wanten op de tamboerijnen, uiteraard. Tabouleh maakt zich kwaad om het ontbreken van een vegetarische salade. Het staat waarschijnlijk ook op hun rider. We kunnen ons ook even de vraag stellen hoeveel verschillende zangers de band eigenlijk heeft?

Met de magistrale riff-beuker Eyes On Her Heels – Seefy Corner wordt de oorverdovende conclusie gegeven aan de plaat. Iedere patiënt met nood aan een gitaarinfuus zal bij een luisterbeurt ergens wel een ontlading van neurotransmitters meemaken en zo mogelijk een nieuwe verslaving ontdekken.