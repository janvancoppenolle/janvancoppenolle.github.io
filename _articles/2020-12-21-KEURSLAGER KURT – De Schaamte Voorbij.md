---
layout: article
title: "KEURSLAGER KURT – De Schaamte Voorbij (Eigen Beheer)"
---

Keurslager Kurt is het DIY project van de Anzegemse Gentenaar Zeno Van
Moerkerke. Op De Schaamte Voorbij presenteert hij zijn… euhm… fijne vleeswaren.


Have A Little Fête begint met een donker en dreigend feestje waarbij de vleeshaken nog aan het plafond hangen. Na drie minuten zijn we weggevoerd in een koelwagen en compleet gedesoriënteerd heen en weer geslingerd. Wat een vreemd begin…

In Morgen herkennen we Red Right Hand dat door de vleesmolen gehaald wordt. We vrezen even dat Keurslager Kurt van een edele steak schaamteloos een paar Boma-socissen gaat draaien! Maar… Morgen is best een aanstekelijk nummer en hoogtepunt, van deze gangsta b-boy préparé lusten we eigenlijk nog wel een paar pistolets.


Tussen de rest van de charcuterie die uitgestald wordt, zit voor elk wat wils. Van drone-ambient tot triphop, dreampop en winkel-jingle. Maar enkel bij Zandeman en Normale Mensen spitsen we de oren. Eigenlijk zijn die nummers net zo speciaal als 100 gram salami bestellen op zaterdagochtend. En toch blijft het ons wat doen, zure synthesizertjes die dol draaien op pilletjes die enkel onder de toog mogen verkocht worden.


Afsluiter Zomer is zo fris als een vegan saté met knapperige stukjes paprika. Valt volledig uit de toon in een winkel waar rasechte carnivoren op zoek gaan naar het betere bilvlees op de spies. Het gitaartje haalt spontaan herinneringen boven aan de hittegolf in 1994. De buikkramp na de cervela-speciaal die we toen aan een festivalstal gingen halen is even memorabel.

Of we die Keurslager Kurt nu in Anzegem, Gent of Moerkerke vinden zal ons worst wezen. Aan deze bbq houden we geen indigestie over, maar de kip sambal en witte pens hebben we wel wijselijk links laten liggen.