---
layout: article
title: "SANT ANNA BAY COCONUTS – Harbor City Surfing (Surfcookie Records)"
---

In Merksem bij Antwerpen vind je een van de meest rock-‘n-roll kapperszaken die we ooit binnenwandelden. Menig binnen- en buitenlands instrumental surfrock en aanverwante band is er letterlijk vriend aan de Roadhouse Barbershop. Bovendien komt het aldaar werkzame viertal regelmatig samen in de repetitieruimte, voorzien van voldoende met rum geparfumeerde tiki cocktails. Resultaat: een plaat! En wat voor een… Harbor City Surfing werd al snel wereldwijd opgemerkt en gedraaid op de (internet)radio van New Orleans tot Sint-Petersburg en van Mexico tot Spanje.


Onze eigen haartooi en gezichtsbeharing kunnen getuigen van de impact van de lockdown maatregelen. Het gaf de band wel de tijd om met een arsenaal aan goed ingespeelde nummers in december 2020 de High Lake Hill Studio in te duiken. Bart Van Lier blikte alles in op twee dagen en nam ook de productie en mix voor zijn rekening.


© Femke Schotsmans
Opener The Devil’s Gun raast als een roekeloze James Dean over de golven. Instrumentale muziek spreekt tot de verbeelding. Crowded For Dawnpatrol is een zonnige Californische zomerochtend waarbij je Echo & The Bunnymen op rolschaatsen van de dijk ziet afglijden. Vrolijk maar met een tintje Quentin Tarantino. Zoals de negenjarige die nieuwsgierig kwam meeluisteren, opmerkte: “Amai, ze houden echt wel van het strand!” V8 Hot Rods en ander tuig doen stof opwaaien in On The Strip. Bij Rizal Alsahra’ (Desert Sand) ruiken we zo de appelthee.

Het zal ongetwijfeld aan de achtergrond van Bart Van Lier met punk en metal liggen dat het een surfplaat geworden is die erg vet klinkt. Van slappe gitaren geen sprake, met de bas en ritmesectie van Lien en Joyce als een swingend Zwitsers horloge. In Margaya gaat de ritmegitaar van Mick zwaar in overdrive, dit is het meest stormachtige nummer. De tocht gaat verder langs de wereldzeeën en tropische stranden. Stoked In Telaviv is een halte voor Rabbi Jacob zijn Feelgood Hit Of The Summer. De gitaarsalvo’s van Danny blijven doorgaan tot in de tsunami van afsluiter Kharma.

Op Harbor City Surfing spat de liefde voor surf en het plezier om muziek te maken er af. Niet verwonderlijk dat liefhebbers van het genre dit album oppikken. Hier zit geen haartje verkeerd.