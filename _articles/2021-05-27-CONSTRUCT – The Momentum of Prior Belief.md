---
layout: article
title: "CONSTRUCT – The Momentum of Prior Belief (Eigen Beheer)"
---

Wanneer je van de gelegenheid die sociale isolatie je biedt, gebruikt maakt om te werken aan jezelf. En je ruimte geeft aan je innerlijke proces om rust te vinden. Terug naar jezelf, terug in jezelf, jezelf terug vinden. In alle eenvoud en door de kracht van een natuurlijke omgeving te benutten. Een wandeling door plekjes waar je geen besef van tijd meer hebt omdat je zintuigen zich volledig overgeven aan het biotoop waar ze thuishoren en thuiskomen, moeder aarde.

Je veel te dure hoofdtelefoon is de enige materialistische bezoedeling van de puurheid die je ervaart. Het trage tempo van het industriële metaal dat in je afspeellijst geslopen is neemt je verder weg naar… het apocalyptische landschap waar de geesten van je verleden gierend als een gifgroene rookpluim je diepste neuroses terug aanwakkeren.

O jeetje…


Het muzikale samenwerkingsverband van Roland Zwaga (Krate, Acidrodent) en Frederik Vorderhake (Liquid Black Goo, The Loss) gaat al mooi 25 jaar door. De laatste vijf jaar werkten ze samen aan het project Construct en het album The Momentum Of Prior Belief. De elf tracks melodische industrial met stuiptrekkende en dreigende ritmes doen de hartslag regelmatig een extra slagje op de meter zetten. Boswandelingen worden alvast snel onaangenaam gemaakt door Remnants, Do You Love? en Everything Is On Fire.

Basement Of The Gravediggers is voor ons een eerste hoogtepunt van de experimentele structuren in de nummers. Spannend en met een goeie dosis stadiumrockgitaren. Het sluit naadloos aan bij Inviting Betrayal en het mag niet verwonderen dat we aan Skinny Puppy, Curve en de klantenlijst van producer Alan Moulder in de jaren negentig denken. Silent Life en Threadbare And Torn zijn regelrecht sci-fi soundtrack materiaal. De productie loopt gesmeerd, weliswaar met een dosis van het chemische zuur uit de film Alien.


Foto © Carla van Thijn
De piano van None So Low doet na de tranen in de regen, de hemel een klein beetje opklaren. Maar in Root Of The Pulse lijkt het dan ineens alsof we aan een tafel ergens in een donker hoekje van de Titty Twister bar uit From Dusk Till Dawn zitten. En we zien bovendien vanop een afstandje de avond behoorlijk verkeerd eindigen in een death-metal zombie-tango. The Sadness Will Live Forever sluit af (als we bonus track A Loss onterecht negeren).

The Momentum Of Prior Belief is een werk in een genre dat niet iedereen even goed kan verwerken in de bovenkamer. Er schijnt weinig licht door en de thema’s kan je niet vrolijk noch therapeutisch verantwoord noemen. Maar het is een werk dat met passie gesmeed werd. Construct is een eigen identiteit aan het vinden in atypische opbouw en stijlsprongen. En dat gaan fans van industrial metal wel smaken.