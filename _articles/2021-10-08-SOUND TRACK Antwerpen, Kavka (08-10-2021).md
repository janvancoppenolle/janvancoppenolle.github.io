---
layout: article
title: "SOUND TRACK Antwerpen, Kavka (08/10/2021)"
---

## JWLDMS

Julie Daems en haar band beten de spits af tijdens de Antwerpse selectieronde van Sound Track in Kavka Oudaan. Uit de straffe set downtempo soul bleek snel het professionalisme van de muzikanten en een frontvrouw die zich niet gauw van haar stuk liet brengen door – bijvoorbeeld – een belichtingsfoutje.

(Her)lees hier het interview met JWLDMS.

## ‘Hozo

Old school rap, hiphop en trap van ’t Kiel, met enorm veel plezier gebracht. ‘Hozo kreeg het publiek mee met zijn humor en vette Nederlandstalige ‘rhymes’. De geest van zijn held The Notorious B.I.G. hing zelfs even in de zaal. Hier werd je gewoon blij van.

## NINU

Muzikaal werd er een behoorlijk contrast gemaakt met NINU. Eigenzinnige indie van een trio dat muzikaal verhalen vertelt met ook werkelijk drie protagonisten, zonder te complex te worden.

## Filibuster

Zoals ze werden aangekondigd, de jaren tachtig en negentig waren helemaal terug met Filibuster. Het duurde een nummer om op te warmen maar de temperatuur steeg erna alleen maar met de lekkere mix van shoegaze en grunge.

## Porcelain id

En dan… Porcelain id… Alleen op het podium met de gitaar, niemand heeft het goed door maar tijdens de soundcheck wordt iedereen al volledig ontwapend. Een inleiding is helemaal niet nodig, zodra het geluid van de gitaar goed zit is de zaal al helemaal stil geworden. De intensiteit van het optreden is enorm, zonder neerslachtigheid en altijd met een glimlach. We vergeten en durven ook bijna niet de camera te gebruiken, uit vrees iets van de magie te verstoren. Dit is zo veel meer dan een ruwe diamant. Dit is eerlijk, woedend, verliefd, hoopvol, hartverscheurend en breekbaar in alle kleuren.

## Meltheads

Meltheads hebben de protopunk-sex, zoals The Stooges en New York Dolls. Daar is geen greintje twijfel aan. Ze kunnen het publiek opzwepen tot iedereen gilt als een meisje dat in de taxi van Lennon en McCartney gesleurd wordt.

Ze kwamen recht van Cinema Plaza waar ze eerder op de avond voor DIRK. speelden. De energiemeter hing nog steeds in het rood en de rock-’n-roll spatte (letterlijk) van het podium. Een encore kwam er niet, maar dit smaakte naar veel meer!