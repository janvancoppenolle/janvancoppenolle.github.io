---
layout: article
title: "SOUND TRACK Brussel, Jeugdhuis ’t Mutske (23/10/2021)"
---

## Mahina

Beetje ziek en wat nerveus, zo voelde Mahina zich. Maar met wat humor sloeg ze zich erdoor. “Het volgende nummer heet ‘Untitled’ – ik ben namelijk heel creatief” grapte ze. En “ik rook teveel maar het is zo lekker, dit is voor iedereen die wil stoppen en dan die laatste toch nog in een jaszak vindt” toen ze het laatste nummer Voix Cassée inleidde. Een set van drie nummers is gemeen kort, want in het geval van Mahina denken we dat ze ons met een uitgebreider repertoire wel eens een hele avond zou kunnen blijven verrassen.

## ONHA

Helemaal uit Luik kwam Aramahnon Clément, en hij had twee vrienden uit Brussel bij (Rocco Manta en Tim Lesire) voor een energieke set groovy, jazzy, funky hiphop. “Podiumbeest” denk je onmiddellijk. Dit is een performer die contact zoekt en die het publiek erbij sleurt, zich even in zijn eigen wereld terug trekt en dan weer speels interactie maakt. Nice!

## Mek’dr’dr

Buitenbeentjes van de avond, Mien en Sara van Mek’dr’dr. Bas-gedreven postpunk (denk Kleenex en Au Pairs) op drumcomputer-beats en fijn percussie-gekletter. Tweestemmige liedjes over bedgeheimen en tafelmanieren waar je op kan dansen. We maken aantekeningen met uitroeptekens in het notitieboekje. Blijven volgen!

## Indigo Mango

Met bakken ervaring in feestjes bouwen, had Indigo Mango geen enkel probleem de opgewarmde dansbenen in gang te zetten. Aanstekelijk, funky en opwindend staat er een band die evenveel plezier heeft als de aanwezigen in ’t Mutske. Alweer een klasse avond topmuziek in deze voorronde van Sound Track!