---
layout: article
title: "CHIFF CHAFFS – Up To No Good (Trash Wax)"
---

De wijk St. Pauli in Hamburg, 1960, The Beatles spelen er in kleine clubs waar de toiletten stinken naar chronische alcohol-intoxicatie. Ze zingen over braaf de hand van je meisje vasthouden. Buiten de club danst het neon licht van de Reeperbahn op de door amfetamines verwijde pupillen.


Gent, Halloween 2021 – als we het mogen geloven zetten Gilles (guitar en zang), Autys (bas en zang), Jan T. Flyer (drums) en Nolf Kaka (toetsen) in één nacht het album op magnetische drager in de Yellow Tape Studio. Het geluid van Chiff Chaffs is met een lading Tequila via Memphis, Las Vegas, Tijuana en de zuidelijke Stille Oceaan uiteindelijk in Kortrijk terecht gekomen. De nummers zinderen van de orgel-geïntubeerde rock-‘n-roll.


Chiff Chaffs – Antwerp Music City, 15 Maart 22 © Jan Van Coppenolle
Up To No Good lijkt doordrongen van het gevaarlijke nachtleven waar de fabuleuze vier uit Liverpool meer dan een halve eeuw eerder in ondergedompeld werden. De onschuld is hopeloos verloren en de broek zit vol goesting. Geen liedjes over eeuwige trouw zweren maar over bedrog, wraak en verlatingsangst. Het liefje mag met de auto rijden, maar dan wel om zo snel mogelijk de grens over te raken met een koffer vol smokkelwaar.


Er wordt ongeremd geflirt met psychedelische rock (Red Light) en garage punk (The Fly – een cover van The Mummies). In Fuego Fuego worden er zelfs een paar surfplanken en palmbomen ritueel in de as gelegd. Het album is via Bandcamp te verkrijgen maar het vinyl (nu al hopeloos uitverkocht, herdruk komt er aan) is nog leuker en gestoorder. Want helaas moet je de “Words of Advice for a Better Life” missen op de digitale versie. Het artwork is van de hand van Gilles aka K.Rat zelve.

Een kniestoot, gemorst bier, dronken seks, overschreden snelheidslimieten en een dosis zinsverbijstering – het maakt van Up To No Good een plaat die ons kan boeien van begin tot einde. Lang leve de rare vogels.