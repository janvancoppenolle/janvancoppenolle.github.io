---
layout: article
title: "ST-KATHARINA – Synesthesia (Eigen Beheer)"
---

**St-Katharina** uit Halle bij Brussel nam hun eerste volwaardige langspeler thuis op en begint met “iets mooi” bijgestaan door de kids Yoko en Ilya Jacobs, Start Something New. Hier hebben we na een aantal veelbelovende singles en ep’s naar uitgekeken!


Met de cover van *True Love Will Find You In The End* doet het viertal (Axel Jacobs, Ann Els De Smet, Simon Crombé en Bieke) meteen kippenvel krijgen en doen ze **Daniel Jonhston** een enorm mooi eerbetoon. Daarop volgt een nummer over wiskundige Ada Lovelace, de dochter van anarchistische bad boy en dichter Lord Byron. Ada is bovendien een gelijknamige cryptomunt… Als de blockchain referenties een beetje vreemd klinken – de titel *Synesthesia* deed al vermoedden dat er weinig knuffelrock-thematiek te vinden valt.


Er zit een rode draad van melancholie en donkere humor door de nummers. Het blakert zelfs heel zwart van de muren tijdens de nucleaire apocalyps waar in *Hold On For Dear Life* voor gevreesd wordt.

Club Filth, Glowing Red, Sorta Blue en Raz Blanchard zorgen in het midden van de plaat voor een zacht hoogpolig tapijt waar je in wegzakt. De soms tegendraadse ritmes en tempowissels golven lekker dromerig weg. *“Our toilet is leaking and I’m too lazy to fix it”.* We beelden ons in dat ergens in de kast in dat huis van Axel en Ann Els er op de hoes van een stuk vinyl van respectabele leeftijd **Frank Zappa** goedkeurend knipoogt. Zo wordt de traan weggelachen.


De stop-motion cartoon van *Hoshi-Boy* is een mini-avontuur van de lievelingskat die in de tuin rust. In *Cul-De-Sac* zit een flinke snuif Nirvana-Pixies. Het zijn geesten en zo komt er nog eentje over de schouder komen kijken in *You Are The One Looking Over My Shoulder*.


*Met I Think I Might Be On My Way To The Exit* en *Here Comes Death* sluiten het album af. In dat laatste zitten de lijnen *“On you we can depend. While attending a concert of the Eagles of Death Metal or driving in your car to the next bar.”* Opnieuw een traan die we weglachen.

Deze band klinkt als geen ander en is volgens ons door veel te weinig mensen gekend. Leen ze verdiend even jouw luisterende oor bij een kop warme thee (met bruine rum) potjandorie!