---
layout: article
title: "ST-KATHARINA Halle, Villa Servais (04/02/2023)"
---

Adrien-François Servais was een van de meest invloedrijke cellisten van de negentiende eeuw en bouwde in Halle bij Brussel een niet al te gek stulpje. Er kwam al eens volk van adel over de vloer en onze veel te rijke fantasie overdrijft ongetwijfeld de losbandigheid van de kamerconcerten. Zet er een paar eeuw bij op de kalender en de villa is vandaag een poepsjieke B&B geworden waar je mond openvalt van de details in het behangpapier en de zetelstof.


Schatten van uitbaters Maud en Geert besloten de muziekzaal nieuw leven in te blazen en zo kwam het dat **St-Katharina** er hun uitstekende debuutplaat *Synesthesia* kon komen voorstellen. Voor celliste Ann Els De Smet kan je bijna geen mooier decor bedenken.

De okselvijvers van de geluidsman daarentegen, verraadden pijnlijke verwensingen aan het adres van de negentiende-eeuwse interieurarchitect. De kristallen kroonluchter en het porselein hielden nochtans goed stand bij de decibels van drumstel en Fender-versterkers.

De band heeft ondertussen al een vet repertoire om uit te putten en speelde een diverse set van oud en nieuw materiaal. Daar draaide het immers om, de 70 aanwezige harten beroeren. Hoewel daar ongetwijfeld weinig onnekende gezichten tussen zaten, nam St-Katharina dit serieus.

Het is moeilijk te benoemen waar de hoogtepunten zaten: *True Love Will Find You In The End, Machine, Je Suis Presque Bien, Cul-De-Sac, Sleep Fix Me, Sorta Blue, Ada, Kicked In The Chin*, etc… etc… Dat zegt veel over hoe deze band klaar is om met zelfvertrouwen het vaderland en intieme zalen te gaan verkennen. Zolang het meubilair maar uit de weg wordt gezet uit vrees voor ontering bij meezinger *Fucking on the Table*!